<html>
  <head>
    <meta http-equiv='Content-Type' content='text/html; charset=UTF-8'>
    <title>La guida di ROX</title>
    <link rel='stylesheet' type='text/css' href='style.css' media='all'>
  </head>
  <body>
    <div>
      <h1>La guida di ROX</h1>
      <h2>La prima volta</h2>
      <p>Benvenuti in ROX. La prima volta che si accede a ROX viene 
visualizzato un pannello in basso e uno sfondo grigio (la «bacheca»).</p>
      <p>Sia la bacheca che il pannello sono usati per eseguire file e
applicazioni. ROX-Session crea automaticamente un pannello la prima
volta che si accede:</p>
      <p align='center'>
        <img src='panel1.png'></p>
      <p>Da sinistra a destra, questo pannello predefinito dà l'accesso a:</p>
      <ul>
        <li>La propria directory home, dove si possono salvare i file creati.</li>
        <li>La propria directory «Apps», dove si tengono le proprie applicazioni.</li>
        <li>Ogni dispositivo removibile trovato da ROX-Session, come il cdrom e il
floppy (non importa se ne manca qualcuno).</li>
        <li>Questa guida.</li>
        <li>Lo stesso ROX-Session (all'estrema destra): cliccarlo per uscire.</li>
      </ul>
      <p>La prima volta che si accede a ROX sono in esecuzione solo tre programmi:
ROX-Session, che attiva le prime impostazioni;
ROX-Filer, che mostra la bacheca e i pannelli e, infine, un window
manager. Il window manager è un programma che disegna sulle finestre le barre dei 
titoli e le cornici. Permette di muovere le finestre, di ridimensionarle, di 
chiuderle e altro ancora.</p>
      <h2>Esplorare il file system</h2>
      <p>Cliccare sulla propria directory home per aprire una finestra del ROX-Filer.
Qui è consigliabile salvare i propri documenti.</p>
      <p>La barra del titolo della finestra mostra in quale directory ci si trova. 
Ora mostra «~», che è l'abbreviazione della propria directory 
home. Questa si trova dentro la directory «/home», che contiene anche le 
directory home di tutti gli altri utenti del sistema.</p>
      <p>Usare la freccia «Su» nella barra degli strumenti per spostarsi in «/home», 
appare quindi la propria directory home insieme a quella di ogni altro utente.</p>
      <p>Premendo ancora «Su», si raggiunge la directory radice («/») che 
contiene tutto quello che c'è nel sistema. Da qui, non è possibile salire ulteriormente.</p>
      <p>Cliccando sull'icona «home» si ritorna in «/home» e cliccando poi sulla 
propria directory home si ritorna da dove si era partiti. Si ottiene lo stesso 
risultato cliccando nella barra degli strumenti sull'icona raffigurante una casa 
(home).</p>
      <h2>Creare file e directory</h2>
      <p>Assicurarsi di essere nella propria directory home. Cliccare col tasto 
destro del mouse sulla finestra del filer, scegliere dal menù «Nuovo» e poi 
«Directory». Rimpiazzare il nome selezionato «NuovaDir» con uno più adatto, 
come «Tutorial» e cliccare sul pulsante «Crea» per creare la directory:</p>
      <p align='center'>
        <img src='newdir.png'></p>
      <p>La nuova directory appare dentro la propria directory home.
Cliccare su di essa per entrarci. Si usino le directory per 
organizzare i propri file. Se si desidera, è possibile creare altre 
directory dentro di questa e così via.</p>
      <p>In questa guida, si usa questa directory diverse volte,  
quindi, per rendere più facili le cose, la si può mettere nel pannello. 
Cliccare sul pulsante «Su» per tornare nella directory home e
trascinare la directory «Tutorial» dentro l'area vuota al centro 
del pannello. Quest'ultimo mette in rilievo lo spazio vuoto quando
la directory viene trascinata sopra, mostrando il punto del pannello
in cui viene aggiunta.</p>
      <p>Cliccare ora su «Tutorial» nel pannello per aprirla velocemente.
Notare che «Tutorial» è ancora dentro la directory home, non è stata 
spostata sul pannello: il pannello è solo un modo veloce di aprirla.</p>
      <p>È anche possibile accedervi in un modo ancora più veloce. 
Aprire il menù sull'icona di «Tutorial» del pannello e scegliere
«Modifica oggetto». Nella sezione della scorciatoia da tastiera 
c'è «(cliccare per impostare)». Cliccare sopra e premere Control+F1 
(tenere premuto il tasto «Ctrl» e premere «F1», quindi rilasciare «Ctrl»).
 La nuova scorciatoia appare ora sul pulsante:</p>
      <p align='center'>
        <img src='shortcut.png'></p>
      <p>Dopo aver cliccato su «OK» per confermare i cambiamenti, si può
aprire la directory «Tutorial» in qualsiasi momento premendo Control+F1.</p>
      <p>È possibile trascinare sul pannello qualsiasi file, directory o 
applicazione e usare questo metodo per impostare una scorciatoia.
Per esempio, è possibile impostare scorciatoie per aprire la directory
home o per vedere questa guida.</p>
      <h2>Usare CD e floppy</h2>
      <p>Per accedere a ogni dispositivo removibile è necessario "montarlo", 
in modo da farlo apparire nel file system. ROX-Filer mostra queste directory
con un piccolo cerchio su di esse. C'è un numero prefissato di punti 
di mount (vedere il file /etc/fstab).</p>
      <p>Dopo aver inserito un disco nel drive, cliccare sul  
punto di mount per montare il device. Il cerchio diventa verde chiaro
per indicare l'avvenuto montaggio:</p>
      <p align='center'>
        <img src='mount.png'></p>
      <p>Assicurarsi di smontare il device prima di rimuovere il disco.
ROX-Filer smonta il device quando si chiude la finestra o quando si
clicca «Smonta» dal menù.</p>
      <p>È possibile copiare qualsiasi file trascinandolo in un'altra 
directory. È anche possibile trascinarlo in una directory di un'altra
finestra o in una directory del pannello o anche in un'applicazione. 
Consultare il manuale di ROX-Filer per maggiori informazioni riguardo
il trascinamento dei file.</p>
      <h2>Eseguire programmi</h2>
      <p>Se ci sono già installate alcune applicazioni ROX allora
è possibile eseguirle cliccando su «Apps» per aprire la directory 
che le contiene e poi su una di esse per eseguirla:</p>
      <p align='center'>
        <img src='apps.png'></p>
      <p>Se non sono state ancora installate applicazioni, è 
comunque possibile aprire un terminale. Cliccare col tasto destro 
del mouse nell'area principale di qualunque finestra del filer e 
scegliere «Xterm qui» dal sottomenù «Finestra».</p>
      <p>È possibile digitare il nome di un programma per eseguirlo. 
Per esempio, «gimp» (un programma grafico) o «epiphany» (un browser web).</p>
      <p>Si possono ottenere altri programmi ROX dal sito web:</p>
      <ul>
        <li>
          <a shape='rect' href='http://rox.sf.net/software.html'>Elenco
programmi ROX</a>
        </li>
      </ul>
      <h2>Trovare la documentazione</h2>
      <p>Si possono vedere i file di aiuto di ogni applicazione ROX aprendo
 il menù sopra la sua icona nel filer o nel pannello e scegliendo «Aiuto» 
dal menù.</p>
      <p>Provare adesso con ROX-Session (attivare il menù sull'icona
 «EXIT» all'estrema destra del pannello: «Aiuto» è nel sottomenù 
«App dir 'Session'»). Appare una finestra del filer che mostra tutti 
i file di aiuto:</p>
      <p align='center'>
        <img src='help.png'></p>
      <p>Il file «Changes» permette di scoprire quali nuove funzionalità 
sono state aggiunte in ciascuna nuova versione e «README» fornisce 
informazioni su ROX-Session più dettagliate di questa guida.</p>
      <p>Naturalmente questa guida è inclusa nei file di aiuto di 
ROX-Session. Se per sbaglio viene rimossa dal pannello, si può sempre
accedere ad essa da qui e poi trascinarla nuovamente sul pannello.</p>
      <p>ROX-Filer ha un'abbondante documentazione: per vederla, cliccare 
sull'icona «Aiuto» nella barra degli strumenti di ogni finestra del filer 
o cercare in una finestra del filer l'applicazione «ROX-Filer» e attivare il 
menù come sopra.</p>
      <h2>Uscire</h2>
      <p>Quando si ha finito di usare il computer, cliccare su 
ROX-Session (l'icona «EXIT» all'estrema destra del pannello). La 
finestra che appare permette di uscire (tornare al login), 
di spegnere o riavviare il computer. Da qui è anche possibile attivare la 
modalità di basso consumo («Sospendi»):</p>
      <p align='center'>
        <img src='logout.png'></p>
      <p>ROX-Session è in esecuzione per tutto il tempo in cui si ha
accesso al sistema, avvia automaticamente altri programmi 
(per esempio ROX-Filer e il window manager) e può essere usato per configurare
le impostazioni che riguardano il desktop, come la velocità del mouse o il tipo di 
carattere predefinito.</p>
      <p>Cliccare su «Impostazioni di sessione» per vedere tutte le opzioni.
Notare che la bacheca e il pannello sono gestiti da ROX-Filer, bisogna quindi 
usare le opzioni di ROX-Filer per modificarli.</p>
      <h2>Fine della prima parte</h2>
      <ul>
        <li>
          <a shape='rect' href='Tutorial2.html'>Vai alla seconda parte</a>
        </li>
        <li>
          <a shape='rect' href='Guida.html'>Torna al sommario</a>
        </li>
      </ul>
    </div>
  </body>
</html>
